## Torta della nonna

## Ingredienti
750 ml		latte
6			uova		3 per la crema e 3 per la pasta frolla
590 g		farina		di cui 500 g per la pasta frolla e 90 g per la crema
270 g		zucchero	di cui 150 g per la pasta frolla e 120 g per la crema
120 g		olio di semi di girasole	
			limoni buccia, q.b.
40 g		pinoli
8 g			lievito vanigliato	mezza bustina
			zucchero a velo	q.b.

## Preparare
1 
Versiamo il latte in un pentolino, aggiungiamo un po’ di scorza di limone e portiamo sul fuoco.

2
Nel frattempo rompiamo 3 uova in un’altra pentola e mescoliamo con una frusta, poi aggiungiamo 6 cucchiai di zucchero, mescoliamo ancora e aggiungiamo 6 cucchiai di farina. Continuiamo a mescolare bene per evitare grumi.

3
Quando il latte è ben caldo, spegniamo il fuoco e togliamo le bucce di limone. Uniamo il latte alla crema e mescoliamo ancora con la frusta.

4
Portiamo la pentola sul fuoco continuando a mescolare per circa 5 minuti, spegniamo quando la crema della nonna si è addensata. Copriamo la pentola con la pellicola: questo evita che si formi la crosticina sulla crema.

## Preparare la pasta frolla
1
Prepariamo una pasta frolla senza burro rompendo 3 uova in una ciotola e aggiungendo lo zucchero e l’olio di semi, poi la mezza bustina di lievito vanigliato.

2
Iniziamo a mescolare e aggiungiamo la farina poco per volta, sempre mescolando.

3
L’impasto diventa sempre più denso: quando non riusciamo più a mescolare portiamolo sul piano di lavoro e impastiamo con le mani fino a ottenere una pasta omogenea, elastica e che non si attacca più alle dita.

## Infornare

1
Prepariamo una teglia rotonda oliata e infarinata. Io, con queste dosi, ne uso una da 28 cm di diametro.
Dividiamo l’impasto in due, infariniamo un foglio di carta da forno e mettiamoci sopra una parte dell’impasto. Poi stendiamo con il mattarello per formare un disco. Sistemiamolo sulla tortiera e con un coltello tagliamo i bordi di pasta in eccesso. Abbiamo così la base della torta.

2
Riprendiamo la crema che abbiamo messo da parte, togliamo la pellicola e mescoliamo. Versiamola tutta sulla base.

3
Ora prendiamo la seconda parte della pasta frolla e stendiamola con il mattarello per creare un altro disco. Posizioniamolo sopra la torta: tagliamo i bordi in eccesso con un coltello, con le dita sigilliamo i bordi intorno e con una forchetta bucherelliamo la superficie.

4
Per guarnire mettiamo i pinoli sulla torta e siamo pronti a infornare a 170 °C per 45 minuti in forno statico.

5
A fine cottura lasciamo raffreddare la torta e spolverizziamo con lo zucchero a velo. La torta della nonna è pronta!


