La cassoeula lombarda è un succulento piatto della tradizione ricco di carne e verdure stufate, un piatto tipicamente invernale dal gusto unico. Il nome della cassoeula o casòla deriva probabilmente dal cucchiaio con cui si mescola (casseou) o dalla pentola in cui si prepara (casseruola).

## Come fare la cassoeula lombarda
La pantagruelica cassoeula lombarda si prepara cuocendo le costine di maiale in un soffritto di olio e scalogno, per poi aggiungere le verdure. Dopo un’oretta di cottura, con aggiunte periodiche di brodo, si unisce la verza continuando la cottura per 30 minuti, quindi i salamini verzini – già scaldati per un quarto d’ora – per gli ultimi 10 minuti di cottura. Ecco tutti i passaggi della ricetta della cassoeula lombarda.

DIFFICOLTÀ: Media
ABBINAMENTO: Teroldego Rotaliano DOC
COSTO: Economico
CUCINA REGIONALE: Lombardia
DOSI PER: 8 Persone
CALORIE: tante
-
## TEMPO:
10 min di preparazione
1h 40 min di cottura

## Ingredienti
Cavolo verza 1,5 kg Sedano 3 Carote 4 Pomodori ramati 2 Scalogno 1 Costine di maiale 1,5 kg Salamini verzini 8 Alloro (lauro) 2-3 foglie Brodo vegetale 1 l Aceto q.b. Vino bianco 1 bicchiere Sale q.b. Pepe q.b. Olio extravergine d'oliva q.b.

## Preparazione
1 - Tagliate a pezzetti sedano, carote e pomodori, quindi soffriggete in casseruola lo scalogno tritato in olio extravergine, unitevi le costine di maiale e sfumate con il vino bianco

2 - Aggiungete le verdure tagliate, coprire con brodo vegetale e salate, lasciando cuocere per circa un'ora aggiungendo di tanto in tanto un mestolo di brodo ogni volta che il sugo si secca

3 - Nel frattempo pulite le verze, togliete il costone e rompete con le mani ogni foglia in circa quattro pezzi: la verza andrà aggiunta nella casseruola al termine dell'ora di cottura e lasciando cuocere il tutto ancora mezz'ora aggiungendo sempre, quando serve, il brodo

4 - In un'altra pentola fate bollire in acqua, per 15 minuti, i salamini verzini, quindi trascorsa mezz'ora da quando è stata aggiunta la verza, mettete nella casseruola anche i salamini verzini, una macinata di pepe e sentite se è giusta di sale

5 - Lasciate cuocere ancora 10 minuti e, alla fine, spruzzate leggermente con aceto di vino bianco, per poi servire in tavola ben calda