INGREDIENTI

Spaghetti 320 g
Pomodori pelati 400 g
Guanciale (di Amatrice) 150 g
Pecorino romano (DOP, da grattugiare) 75 g
Vino bianco 50 g
Olio extravergine d'oliva q.b.
Sale fino q.b.
Peperoncino fresco 1

PREPARAZIONE
COME PREPARARE GLI SPAGHETTI ALL'AMATRICIANA

Per preparare gli spaghetti all’amatriciana, per prima cosa mettete a bollire l'acqua per la cottura della pasta da salare poi a bollore. Potete quindi dedicarvi al condimento: prendete il guanciale, eliminate la cotenna 1 e tagliatelo a fette di circa 1 cm di spessore; riducete le fette a listarelle di circa mezzo cm 2. Fatelo rosolare a fiamma bassa per 7-8 minuti in una padella di ferro oppure di acciaio 3. Il grasso del guanciale dovrà diventare trasparente e la carne croccante.
Mescolate spesso facendo attenzione a non bruciarlo. Quando il grasso si sarà sciolto, sfumate con il vino bianco 4, alzate la fiamma e lasciate evaporare 5. Trasferite le listarelle di guanciale in un piatto e tenetele da parte. Grattugiate il Pecorino Romano DOP 6.
Nella stessa padella con il fondo di cottura del guanciale, ponete il peperoncino intero privato dei semi 7 e versate anche i pomodori pelati sfilacciati a mano 8. Cuocete il sugo a fiamma moderata, per circa 10 minuti e aggiustate di sale a piacere. Versate nel tegame gli spaghetti 9, cuoceteli al dente.
Eliminate il peperoncino dal sugo, unite le listarelle di guanciale 10 e mescolate per amalgamare 11. Scolate gli spaghetti e versateli nella padella con il sugo 12.
Saltate molto velocemente la pasta per amalgamarla bene al condimento 13 (se gradite la pasta al dente potete spegnere il fuoco altrimenti versate poca acqua di cottura della pasta per proseguire la cottura). Per finire spolverizzate con il Pecorino Romano DOP grattugiato 14: i vostri spaghetti all’Amatriciana sono pronti per essere serviti 15!

CONSERVAZIONE

Si consiglia di consumare subito gli spaghetti all'amatriciana.

Si conservano al massimo 1 giorno in frigo.

CONSIGLIO

Per un’Amatriciana con la "A" maiuscola il Pecorino Romano DOP andrà bene, meglio ancora quello di Amatrice.

Per rosolare il guanciale come vedete non si usano altri grassi, al massimo si può aggiungere pochissimo olio d’oliva, ma non è indispensabile. Il grasso del guanciale sciogliendosi creerà la giusta base per insaporire il sugo.

Se non avete del peperoncino fresco potete sostituire con del peperoncino secco oppure pepe. Altrimenti omettete pure.

Il formato di pasta tradizionale sono gli spaghetti, se preferite potete utilizzare i bucatini!

La padella in ferro è ottima per rosolare e allo stesso tempo conservare profumi e gusto del guanciale. E' quella che ancora utilizzano tanti ristoranti per preparare l'amatriciana tradizionale. Si consiglia, in alternativa, di usare una padella con fondo in acciaio.

Perché è meglio non sostituire il guanciale con la pancetta? Perché il guanciale è più delicato, con le sue due parti di grasso e da una di carne ha un sapore quasi dolciastro che si sposa perfettamente con la sapidità del Pecorino Romano.

CURIOSITÀ

Sapevate che la “pasta alla gricia”, quella in bianco con guanciale e Pecorino è l’antesignana dell’Amatriciana? Infatti solo nel 1700 si è aggiunto il pomodoro alla ricetta, dopo che fu importato dall’America.